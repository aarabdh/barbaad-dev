---
title: 'Thoughts on BITS'
date: '2023-05-03'
poem: false
---
Sochne baithta hu kya bolu, apne BITS experience ke baare me. Fir itni saari baaten zabaan pe jagah dhundne ki koshish karti hain ki rukna padta hai. Kaise batau dosto ko, ki tum meri duniya ban gaye? Kaise batau un sadkon ko, un corridors ko, jahaan yaadein banayi hain, ki ab chhod ke jana hoga?

Kaise batau abhivyakti ko ki jeena sikhaya hai usne

Kaise batau DH3 common room ko, ki lite lena sikhaya hai usne

Kaise batau tumhe, haan tum, tumne apna banaya hai mujhe

Dictionary padhh dali, lekin words aate nahi hain.

Shayad kuchh ehsaas aise nahi hote jinhe bayaan kiya jana chahiye. Unhe bas mehsoos kar lena chahiye. Unki yahi ichha hai.

Mehsoos to mai kar raha hu. Har baar jab kahi ja rahe hote hain to zehen me ye baat aa hi jaati hai ki, "ye aakhiri hai. OLT hai." Ki kabhi zindgi me aa bhi gaye us ret pe chalne, to log alag honge. Manzil alag hogi.

Agli baar jab aayenge to shayad wallet zyada bhaari hogi, par kharcha karne ke reasons nahi bachenge.

Is semester bohot kuchh kiya. Zindgi ji li. Nayi dosti banayi. Purane walo ko shayad thoda kam samay bhi diya. Iske liye dil se sorry.

Chahe abhi hum baat kare na kare, chahe agle saal tumhe mera naam yaad rahe na rahe, agar kabhi tumne mujhe hasaya, to thank you. Agar kabhi mujhe depression se nikalne ki koshish ki, to thank you. Agar kabhi randomly saath tehelte hue mess chal diye, to thank you.

Tum sab ko thank you, jinhone mujhe aarabdh banaya hai

2019AAPS0241G, DH3-110 R, ex-ex-Content Head, Arbaad, Barbaad, <br><br/>
Aarabdh Tiwari, <br><br/>
Signing off of BITS.