---
title: 'बुरा न मानो जल्दी है'
date: '2020-07-27'
poem: true
---
जल्दी है भाई जल्दी है 
बुरा न मानो जल्दी है

ट्रैफिक लाल से हरा होते ही 
हॉर्न्स की संगत होती है 
एम्बुलेंस से नही होती जो 
नेताजी के लिए नाकाबंदी है

बुरा ना मानो जल्दी है

दस से सवादस के बीच में 
सारी टिकटें बुक होती हैं 
और लोकल की तो न पूछो 
लहरों की दौड़ लगती है

बुरा न मानो जल्दी है

बुगाटी, फेरारी से नीचे कहाँ 
अब बात कहीं हो पाती है 
पाँच मिनट बचाने के लिये 
हज़ारों की बस्ती उजड़ती है

बुरा ना मानो जल्दी है

जल्दी जल्दी में ज़िन्दगी 
जल्दी ही जल जाती है 
जल्दी है भाई जल्दी है 
बुरा ना मानो जल्दी है।